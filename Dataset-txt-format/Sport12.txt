Title:
رکی پونٹنگ ٹیسٹ کرکٹ میں ٹاس ختم کرنے کے حامی، جاوید میانداد نے مخالفت کردی
Date: 16 Sep 2015
Link: http://www.express.pk/sports/
ممبئ: کرکٹ میچوں میں ٹاس کو بہت اہمیت حاصل ہے لیکن بعض کرکٹ ماہرین کے مطابق ٹاس میچ کے نتائج پر اثرانداز ہوتا ہے اور آسٹریلیا کے سابق کپتان رکی پونٹنگ نے تجویزپیش کی ہے کہ ٹیسٹ کرکٹ کے لیے ٹاس کرانے کی شرط ختم کردی جائے اور اس تجویز کے بعد ٹاس پر ایک طویل بحث کا آغاز ہوگیا ہے۔

پونٹنگ کے مطابق ٹاس ختم کرنے سے میزبان ملک کو غیرضروری فائدہ حاصل کرنے سے روکا جاسکتا ہے۔ انہوں نے حال ہی میں ایشیز سیریز کا حوالہ دیا جس میں برطانیہ نے ہوم گراؤنڈ پر معاملات کو اپنے حق میں کرکے آسٹریلیا کو 2 کے مقابلے میں 3 میچ سے شکست دی ۔ اب اسٹیو وا اور مائیکل ہولڈنگ جیسے کرکٹر بھی رکی پونٹنگ کی حمایت کررہے ہیں۔ لیکن بین الاقوامی کرکٹ کونسل (آئی سی سی) نے ابھی اپنا مؤقف نہیں دیا ہے۔

آئی سی سی کے سربراہ ڈیو رچرڈسن نے اعتراف کیا ہے کہ آئی سی سی نے اس مسئلے پرکبھی سنجیدگی سے غور نہیں کیا۔ انہوں نے کہا کہ میں نہیں سمجھتا کہ (ٹاس ختم کرنا) کوئی اچھا معاملہ ہوگا اوروہ اس پر گہرائی سے غور کریں گے۔ انہوں نے جنوبی افریقہ کا حوالہ دیتے ہوئے کہا کہ انہوں نے وہاں کئی میچ کھیلے اور وکٹ میزبان ٹیم کے لیے تیار نہیں کی گئی تھیں کیونکہ اس پر موسم کا بڑا گہرا اثر ہوتا ہے اور دوسری ٹیم کا بھی ٹاس جیتنے کا اتنا ہی امکان موجود ہوتا ہے۔

پاکستانی لیجنڈ کرکٹر جاوید میانداد نے اس متنازعہ مسئلے پر محتاط رہنے کا مشورہ دیا ہے۔ میانداد نے کہا کہ آئی سی سی کو ایک صدی قدیم ٹاس کو ختم کرنے کے بجائے ٹیسٹ کرکٹ کی وہ خامیاں دور کرنے کی ضرورت ہے جس نے ٹیسٹ کرکٹ کو کم ترین درجے پر پہنچادیا ہے۔ انہوں نے کہا کہ مجھے ڈر ہے کہ ٹاس ختم کرنے سے ٹیسٹ کرکٹ مزید متاثر ہوگی جو کہ کرکٹ کے لیے بہتر ہے۔ ہر ایک کو زمین پر سکہ گرنے کا انتظار رہتا ہے کہ بیٹنگ شروع کرے گا یا فیلڈنگ کرے گا۔