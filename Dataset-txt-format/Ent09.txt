Title: 
ہالی وڈ کی سائنس فکشن فلم دی مارشیئن کی دھوم
Date: 05 Oct 2015
Link: http://www.bbc.com/urdu
مریخ کے سفر پر مبنی سنسنی خیز سائنس فکشن فلم دی مارشیئن نے شمالی امریکہ میں نمائش کے ابتدائی دو دن میں باکس آفس پر ساڑھے پانچ کروڑ ڈالر کا کاروبار کیا ہے۔

اس فلم میں میٹ ڈیمن نے مارک ویٹنی نامی ایک ایسے خلا باز کا کردار کیا ہے جو سرخ سیارے پر پہنچ کر وہاں پھنس جاتا ہے۔

اس سے پہلے دو برس قبل ریلیز ہونے والی فلم گریوٹی نے اکتوبر میں ریلیز کے پہلے دو دن میں پانچ کروڑ 58 لاکھ ڈالر کمائے تھے۔

اس فلم نے آسکر ایوارڈ جیتا تھا اور اب تک اکتوبر میں کسی ویک اینڈ پر ریلیز پر سب سے زیادہ کمانے والی فلم ہے۔
دی مارشیئن مصنف اینڈی وئیر کے ناول پر مبنی فلم ہے اور اس کا نام ناول کے نام پر ہی رکھا گیا ہے۔

فلم کی کہانی میں ایک خلائی مشن کو مریخ پر بھیجا جاتا ہے اور وہاں ایک طوفان کے نتیجے میں مشن کے باقی ارکان اسے وہاں چھوڑ کر چلے جاتے ہیں۔

مشن کے ارکان کے خیال میں وہ خلاباز طوفان کے نتیجے میں ہلاک ہو چکا ہوتا ہے تاہم ایسا ہوتا نہیں۔

اس فلم کے لیے امریکی خلائی ایجنسی ناسا اور یورپی خلائی ایجنسی کے سائنسدانوں کی مدد لے گئی تھی تاہم فلم سائنسی اعتبار سے نقائص سے عاری ہو۔

اس فلم کو تھری ڈی میں بھی نمائش کے لیے پیش کیا گیا اور اس ٹیکنالوجی کا ویک اینڈ میں مجموعی کاروبار کا 46 فیصد حصہ ہے۔