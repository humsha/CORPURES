Title:
تارکینِ وطن کی دوبارہ آبادکاری سلسلہ شروع
Date:9 اکتوبر 2015
Link:http://www.bbc.com/urdu/world/2015/10/151009_eu_migrants_settlement_hk
یورپی یونین کے منصوبے کے تحت ایک لاکھ 20 ہزار تارکینِ وطن کو اٹلی، یونان اور یورپی یونین کے دیگر ممالک میں دوبارہ تقسیم کیا جائے گا۔
اٹلی نے بہت پہلے ہی مہاجرین کی بڑھتی ہوئی تعداد کے پیشِ نظر یورپی یونین میں شامل دیگر ممالک سے مدد کی درخواست کی تھی۔
جمعرات کو یورپی یونین نے اس مسئلے سے نمٹنے کے لیے متعدد اقدامات کیے۔
اس ضمن میں ان ممالک کے وزرائے داخلہ نے باڈر فورس فرینیٹکس کو کھولنے پر رضامندی کا اظہار کیا ہے تاکہ ان پناہ گزینوں کو بے دخل کیا جا سکے جو پناہ حاصل کرنے میں ناکام رہے۔
اس کے علاوہ یہ بھی کہا گیا ہے کہ یورپی یونین سے باہر موجود ممالک والوں کے دوبارہ داخلے کے لیے ان ممالک سے مزید موثر معاہدے کیے جائیں۔
جمعرات کو یورپی یونین کے کمشنر برائے تارکینِ وطن دیمتریس اویمپولس نے کہا تھا کہ دوبارہ آباد کاری کے منصوبے پر جمعے سے عمل درآمد شروع ہوگا۔
یورپی یونین نے نئے آنے والے تارکینِ وطن کے لیے اٹلی اور روم میں نام نہاد ’ہاٹ سپاٹ‘ قائم کیے ہیں۔
کمشنر برائے تارکینِ وطن دیمتریس اویمپولس کے مطابق اٹلی میں پہلے ہی لیمپڈوسا کے مقام پر پہلے سے ہی ہاٹ سپاٹ کام کر رہا ہے۔ انھوں نے بتایا کہ دس پروازوں میں ان تارکینِ وطن کو بھجوایا جائے گا جنھیں داخل ہونے میں ناکامی ہوئی۔
اس کے علاوہ جرمنی اور آسٹریا بھی پناہ گزینوں کے حوالے سے اپنے ماہرین کو اٹلی اور یونان کی مدد کے لیے بھیج رہا ہے۔
عام طور پر یہ ممالک شامی، عراق اور اریٹریا کے باشندوں کو پناہ دے رہے ہیں تاہم ان کی جانب سے افریقہ اور ایشیا سے بہتر روزگار کی تلاش میں آنے والے مہاجرین کو کم جگہ دی جا رہی ہے۔
گذشتہ برس سامنے آنے والے اعداد و شمار کے مطابق 28 ممالک پر مشتمل یورپی یونین کے بلاک میں پانچ لاکھ سے زائد تارکینِ وطن موجود تھے مگر صرف 40 فیصد کو ہی بے دخل کیا جا سکا۔
یورپی یونین بین الاقوامی قانون کے مطابق مہاجرین کو واپس نہیں بھجوا سکتی۔