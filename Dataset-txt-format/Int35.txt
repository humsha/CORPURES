Title:
موٹے لوگوں کا ملک
Date:7 اکتوبر 2015
Link:http://www.bbc.com/urdu/world/2015/10/151007_tonga_public_servants_atk
ریڈیو نیوزی لینڈ انٹرنیشنل کے مطابق ملک کے مرکزی جزیرے پر واقع سب سے بڑے ہسپتال کی جانب سے کیے جانے والے سروے کے مطابق ملک کے 94 فیصد سرکاری ملازمین موٹاپے کا شکار ہیں۔
ایک مقامی اخبار ٹونگا ڈیلی نیوز کا کہنا ہے کہ اس سال کے اوائل میں جاری کیے گئے اعداد و شمار کے مطابق ملک کی 88 فیصد خواتین اور 83 فیصد مرد موٹے ہیں، جس کی وجہ سے ٹونگا کو موٹے لوگوں کے ملک کا خطاب دیا گیا ہے۔
اس مسئلے کے بارے میں عوام میں اچھی صحت کی آگاہی پیدا کرنے کے ذمہ دار ہسپتال کے شعبے کے سربراہ کا کہنا ہے کہ ’ملک کے سرکاری ملازمین کو اپنے رہن سہن اور کھانے کی عادات میں تبدیلی لانے کی ضرورت ہے‘۔
لیکن کوئی ان کی بات پر دھیان دیتا دکھائی نہیں دے رہا کیونکہ لوگوں میں موٹاپا پیدا کرنے والی غذا کھانے کے رحجان میں کمی نہیں آ رہی۔
ملک کے عوام میں موٹاپا بحران کی شکل اختیار کر چکا ہے۔
سنہ 2011 میں خبر رساں ادارے اے ایف پی نے خبر دی تھی کہ ملک میں لوگوں کی خوراک اپنے آبا و اجداد کی خوراک کے برعکس ایسے کھانوں پر مشتمل ہے جن سے موٹاپے میں اضافہ ہوتا ہے۔
چکنائی والی خوراک کی وجہ سے ملک کی بڑی آبادی عارضہ قلب اور ذیابیطس جیسی بیماریوں کا شکار ہے۔
ٹونگا ڈیلی نیوز کے مطابق لوگوں میں موٹاپے کے خاتمے کے لیے لگاتار کوششیں کی جا رہی ہیں۔ اخبار کے مطابق اس سلسلے میں لوگوں کے لیے مفت ورزش اور تن سازی کی کلاسوں کے علاوہ خواتین کے کے لیے نیٹ بال کے ٹورنامنٹ کا انعقاد بھی کیا جا چکا ہے۔
اخبار لکھتا ہے: ’تاہم ورزش کی کمی اور چکنائی سے بھرپور کھانوں کی عادت ملک کے موٹے لوگوں کے لیے نفسیاتی چیلنج ہے‘۔