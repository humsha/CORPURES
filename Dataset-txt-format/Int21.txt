Title:
اوریگن میں فائرنگ کرنے والے حملہ آور نے’خودکشی‘ کی تھی
Date:4 اکتوبر 2015
Link:http://www.bbc.com/urdu/world/2015/10/151003_oregon_gunman_killed_zz
مقامی کاؤنٹی پولیس کے سربراہ جان ہنلن نے نے روزبرگ میں ایک نیوز کانفرنس سے میں بتایا کہ فائرنگ کے واقعے کے بعد جیسے ہی پولیس پہنچی تو 26 سالہ حملہ آور کرس ہارپر نے خود کو گولی مار کر اپنی جان لے لی۔

’طبی معائنہ کرنے والے اہلکار کے مطابق حملہ آور کی موت کی وجوہات خود کو گولی مار کر خودکشی کرنا تھا‘۔
پولیس سربراہ نے کہا ہے کہ اس واقعے کی متعدد پہلووں سے تحقیقات کی گئی جس میں سینکڑوں افراد کے انٹرویو کیے گئے۔
پولیس کا کہنا ہے کہ حملہ آور اسی کلاس میں پڑھتا تھا جہاں اس نے فائرنگ کی۔
پولیس کے مطابق کرس ہارپر کے گھر سے 14 ہتھیار برآمد ہوئے ہیں، اس سے پہلے پولیس نے فائرنگ کے واقعے میں ہلاک ہونے والے افراد کی تفصیلات جاری کی تھیں۔
ہلاک شدگان کی عمر 18 سے 57 برس تک تھی اور ان میں کالج کے ایک استاد بھی شامل ہیں۔

اس واقعے کے بارے میں ایک طالب علم نے بتایا تھا کہ اس نے اپنے استاد کو سر میں گولی لگتے ہوئے دیکھا، اس نے بتایا کے حملہ آور نے مارنے سے پہلے لوگوں سے ان کا مذہب دریافت کیا۔ بعض افراد کا کہنا ہے کہ اس شخص نے بدھ کو اپنے ارادوں کے بارے میں سوشل میڈیا پر پوسٹ بھی کیا تھا۔
امریکہ میں فائرنگ کے اس واقعے کے بعد ہتھیاروں رکھنے کے قانونی حق پر ایک بار پھر بحث شروع ہو گئی ہے۔
صدر اوباما کی جانب سے ہتھیاروں پر کنٹرول کے قانون پر فوری عمل درآمد کی درخواست کی گئی ہے۔
امریکی صدر نے کہا کہ ہتھیاروں سے متعلق قانون کو تبدیل کیا جانا چاہیےاور ایسا نہ کرنے کے لیے امریکی آئین کا حوالہ دینا سمجھ سے بالاتر ہے۔
اس سے قبل امریکی صدر نے ان کے بقول ہتھیاروں کو کنٹرول کرنے سے متعلق ایک عام فہم قانون کو منظور نہ کروا سکنے کو اپنی صدارت کا سب سے جھنجھلاہٹ خیز معاملہ قرار دیا۔