Title:
بغداد کا گرین زون عام عوام کے لیے کھول دیا گیا
Date:5 اکتوبر 2015
Link:http://www.bbc.com/urdu/world/2015/10/151005_green_zone_iraq_open_rh
عراق کے وزیراعظم حیدر العابدی کا کہنا تھا کہ یہ اقدام بہتری کی جانب عملی قدم بڑھانے کا ایک حصہ تھا جس کا انھوں نے ’عوام سے وعدہ کیاتھا‘۔
ان کا مزید کہنا تھا کہ کچھ پابندیاں اب بھی قائم رہیں گی جن میں کئی علاقے یا سڑکیں ایسی ہیں جہاں جانے کے لیے خصوصی اجازت نامے کی ضرورت ہوگی۔
گرین زون دس کلومیٹر کا وہ علاقہ ہے جہاں سرکاری عمارتیں اور سفارت خانے واقع ہیں، اس علاقے کو سنہ 2003 میں امریکہ کی جانب سے کیے جانے والےحملوں کے بعد سکیورٹی اقدامات کے پیشِ نظر عام شہریوں کے لیے بند کر دیاگیا تھا۔
اتوار کو حیدر العابدی کے دفتر کی جانب سے جاری ایک بیان میں کہا گیا کہ ’گرین زون کو دوبارہ کھولنا ان اقدامات میں سے ایک ہے جن کا ہم نے عوام سے وعدہ کر رکھا تھا‘۔
بیان میں مزید کہا گیا ’وزیراعظم نے گرین زون کو پیدل چلنے والے اور گاڑیوں کے لیے کھول دیا ہے‘۔
یہ حالیہ دنوں میں ملک کے وزیراعظم حیدر العابدی کی جانب سے فرقہ وارانہ کشیدگی اور کرپشن کے خاتمہ کے لیے اُٹھائے جانے والے اقدامات کے سلسلے میں سے ایک ہے۔
گرین زون دریائے دجلہ کے مغربی کنارے پر واقع ہے جسے 2003 میں عوام کے لیے ممنوعہ علاقہ قراردے دیا گیا تھا۔
اتنی سخت سکیورٹی کے باوجود اسے کئی مرتبہ عسکریت پسند گروہوں کی جانب سے نشانہ بنایا گیا۔
بہت سے عراقیوں کی جانب سے طویل عرصے سے شکایت کی جاتی رہی ہے کہ گرین زون ملک کے اعلیٰ حکام اور عام شہریوں کو ایک دوسرے سے منقطع کرنے کی ایک علامت بن گیا ہے۔
اس علاقے کو بغداد میں دو کار بم دھماکوں میں کم از کم 18 افراد کی ہلاکتوں کے ایک روز بعد کھولا گیا ہے۔
حالیہ مہینوں کے دوران بم دھماکوں میں درجنوں افراد ہلاک ہوچکے ہیں۔