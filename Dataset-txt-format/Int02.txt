Title:
دنیا بھر میں سالانہ 33 لاکھ اموات فضائی آلودگی سے ہوتی ہیں، تحقیق
Date: 18 Sep 2015
Link: http://www.express.pk/world/
رلن: بڑھتی ہوئی فضائی آلودگی نہ صرف ہمارے ماحول پر انتہائی منفی اثرات مرتب کررہی ہے وہی ہماری صحت اور زندگی کے لیے انتہائی خطرناک ہے۔ اس حوالے سے حال ہی میں کیے گئے ایک سروے میں جو اعدادوشمار سامنے آئے ہیں ان کےمطابق دنیا بھر میں صرف فضائی آلودگی سے سالانہ 33 لاکھ افراد موت کے منہ میں چلے جاتے ہیں جن میں ایک لاکھ سے زائد کی تعداد پاکستانیوں کی بھی ہے۔

جرمنی، سائپرس، سعودی عرب اور ہاورڈ یونیورسٹی کے سائنس دانوں نے دنیا بھر میں فضائی آلودگی کے خطرناک اثرات کا مطالعہ کیا اور ان سے ہونے اموات کا بھی جائزہ لیا جس کی بنیاد پرکیے گئے مطالعے سے یہ بات سامنے آئی ہے کہ ہر سال دنیا بھر میں 33 لاکھ افراد فضائی آلودگی کا شکار ہوجاتے ہیں جب کہ اگر اس کی بہتری کے لیے کام نہ کیا گیا تو 2050 تک یہ تعداد دگنی یعنی 66 لاکھ تک پہنچ جائے گی۔

جرنل نیچر میں شائع ہونے والے اسے مطالعہ کے دوران ہیلتھ کا ڈیٹا اور کمپیوٹر ماڈلز کا استعمال کیا گیا، اس مطالعہ کے بانی پروفیسرجوس لیلویلڈ کا کہنا ہے کہ فضائی آلودگی سے ہونے والی اموات میں سے 3 چوتھائی اسٹروک اوردل کا دورہ پڑنے سے واقع ہوتی ہیں ہے۔ ان کا کہنا تھا کہ ہر سال دنیا بھر کی کل اموات  میں سے 6 فیصد فضائی آلودگی سے ہوتی ہیں جب کہ 10 سال قبل اس کی تعداد کہیں کم تھی اور اب اموات کی یہ شرح ایڈز اور ملیریا سے بھی زائد ہے۔

تحقیق کے مطابق فضائی آلودگی سے سب سے زیادہ ایشیائی ممالک متاثر ہوتے ہیں جس سے صرف چین میں سب سے زیادہ یعنی 14 لاکھ افراد لقمہ اجل بن جاتے ہیں جبکہ بھارت میں 6 لاکھ 45 ہزار جب کہ پاکستان میں یہ تعداد ایک لاکھ 10 ہزار تک ہے اس کے علاوہ امریکا میں 54 ہزار لوگ فضائی آلودگی کا شکار ہوتے ہیں۔ تحقیق میں یہ بات بھی سامنے آئی کہ امریکا، یورپ، روس اور جاپان میں فضائی آلودگی کی بڑی وجہ زراعت کے نتیجے میں پیدا ہونے والے دھویں اور دھند ہیں جب کہ دوسری بڑی وجہ گھروں میں لکڑی یا دیگر بائیوفیول سے کھانے کے دوران نکلنے والی حرارت ہے۔

تحقیق کے مطابق زراعت کے دوران کھاد میں استعمال ہونے والی اموینا اور جانوروں کا فضلہ فضائی آلودگی کی بڑی وجہ ہے کیوں کہ کوئلے سے چلنے والے توانائی کے پلانٹس میں امونیا، سلفیٹ کے ساتھ مل کردھویں کے جمے ہوئے ذرات بناتی ہے جو فضا کو زہر آلود کردیتے ہیں اور سانس کے ذریعے یہ زہر ہمارے جسم میں داخل ہوجاتا ہے۔ جوس لیلویلڈ کا کہنا ہے کہ زراعت سے ہونے والی فضائی آلودگی ٹریفک سے ہونے والی آلودگی سے بھی خطرناک ہے تاہم تھوڑی سی کوشش سے اس آلودگی پر قابو پایا جا سکتا ہے۔