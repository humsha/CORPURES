Title:
معاشی بحران میں گِھرے یونان میں عام انتخابات، پولنگ کا عمل جاری
Date: 20 Sep 2015
Link: http://www.express.pk/world/
 یونان میں عام انتخابات میں اتوار کو پولنگ کا عمل جاری ہے اور ابتدائی اندازوں کے مطابق بائیں بازوں کی جماعت سیریزا پارٹی اور کنزرویٹو جماعت نیو ڈیموکریسی کے درمیان سخت مقابلے کی امید ہے۔

انتخابات کے لیے ووٹنگ کا آغاز گرینج کے وقت کے مطابق چار بجے ہوا اور یہ ووٹنگ 12 گھنٹوں تک جاری رہےگی۔ جبکہ گرینج کے وقت کے مطابق شام چھ بجے ابتدائی نتائج کا اعلان کیے جانے کا امکان ہے۔

اگست میں سیریزا پارٹی کی پارلیمان میں اپنی اکثریت کھونے کے بعد ہونے والے یہ عام انتخابات چھ سالوں میں پانچویں انتخابات ہیں۔

یورپی رہنماؤں کے ساتھ بیل آؤٹ معاہدے پر رضامندی کے بعد سے سیریزا کے قائد ایلکس تسیپراس کی شہرت میں تیزی سے کمی آئی ہے۔

اس بیل آؤٹ پیکج میں معاشی اصلاحات جیسے اقدامات شامل ہیں جس کی مخالفت کرنے کا سیریزا نے وعدہ کیا تھا۔

یونان اس وقت شدید معاشی بحران کے دلدل میں پھنسا ہوا ہے اور اتوار کو ہونے والے عام انتخابات میں جو بھی کامیاب ہوتا ہے اسے مزید سخت اقتصادی اصلاحات کرنا ہوں گی۔ ایتھنز میں بی بی سی کے نامہ نگار رچرڈ گیلپن کا کہنا ہے کہ کامیاب ہونے والی جماعت کے لیے تنہا حکومت بنانے کے لیےکافی نشستیں حاصل کرنا ان ہونی ہی ہوگی۔ ان کے مطابق: "اس کا مطلب ہے کہ سیاسی عدم استحکام کا ایک اور دور بالکل ویسے ہی جیسے کہ معاشی اصلاحات کے نفاذ کا مقررہ وقت غیر واضح ہے۔"  سیریزا کا سنہری دور گزر چکا ہے، جماعت اور اس کے قائد حکومت میں اپنے تجربے سے زخم کھا چکے ہیں۔

تسیپراس کا معاشی اصلاحات کی مخالفت کے اپنے موقف جس کی وجہ سے وہ اقتدار میں آئے تھے سے ہٹنا اور اس کی بجائے یورپی یونین کے قرض خواہوں کے ساتھ بیل آؤٹ پیکچ پر دستخط کرنے سے سیریزا پارٹی ٹوٹ چکی ہے اور اس کے 25 ارکان پارلیمان اب اپنی علحیدہ جماعت بنا رہے ہیں۔

انتخابات سے قبل دیے گئے انٹرویوز میں تسیپراس کا کہنا تھا کہ انھوں نے ہمیشہ اپنے ملک کو اپنی جماعت پر ترجیح دی ہے۔اگر وہ تین سالہ بیل آؤٹ کے لیے رضامند نہ ہوتے تو یونان کے یورو زون سے نکل جانے کے کافی امکانات موجود تھے۔

سیریزا کی حریف جماعت نیو ڈیموکریسی کے رہنما وینجلیس میماراکس نے تسیپراس کے مدت اقتدار کو یہ کہہ کر مسترد کر دیا کہ "یہ ایک ایسا تجربہ تھا جس نے ملک کو بہت نقصان پہنچایا۔" ان کا کہنا تھا کہ "اگر سیریزا ایک بار پھر کامیاب ہو جاتی ہے تو ملک میں بہت جلد ایک بار پھر انتخابات ہوں گے جو کے بہت ہی تباہ کن ہوگا۔" مبصرین کے خیال میں تیسری پوزیشن کے لیے بھی پاسوک پارٹی اور گولڈن دان کے درمیان بھی شخت مقابلے کی امید ہے۔