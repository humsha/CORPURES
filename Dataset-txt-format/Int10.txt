Title:
ووکس ویگن سکینڈل سے جرمنی کی ساکھ متاثر نہیں ہوگی
Date:4 اکتوبر 2015
Link:http://www.bbc.com/urdu/world/2015/10/151004_merkel_vw_ua
انھوں نے کہا کہ اب ضرورت اس بات کی ہے کہ کار بنانے والی کمپنی اعتماد سازی کے لیے درکار شفافیت سے کام لے۔
جرمن چانسلر نے کہا کہ ’یہ یقیناً ایک بحرانی کیفیت تھی جو ظاہر ہے کہ اچھی بات نہیں۔
’لیکن میرے خیال میں جرمن صنعت کی ساکھ پر ایسا اثر نہیں پڑا ہے کہ لوگ یہاں کاروبار ہی کرنا بند کر دیں‘۔
ووکس ویگن اعتراف کر چکی ہے کہ اس نے ڈیزل سے چلنے والی ایک کروڑ دس لاکھ گاڑیوں میں ایسا آلہ نصب کیا تھا جو گاڑی کے اخراج میں گھپلا کرکے اسے کم دکھائے، یہ آلہ ڈیفیٹ ڈیوائس کے نام سے معروف ہوگیا ہے۔

اس آلے کا پتا اس وقت چلا جب ایک کار کو ٹیسٹ کرتے وقت اس کے انجن کو کمتر اخراج پر چلایا گیا۔
تاہم جب یہ ہی گاڑی سڑک پر آئی تو اس کے انجن سے اخراج کی مقدار مقررہ حد سے زیادہ تھی۔
کمپنی کے نئے سربراہ ہانس ڈائٹر پوش کا کہنا ہے کہ اگرچہ یہ قضیہ کمپنی کی بقا کے لیے خطرناک ہے مگر اتنا نہیں کہ اس پر قابو نہ پایا جا سکے۔
اس قضیے کی وجہ سے ووکس ویگن کے حصص کی قدر میں 40 فی صد تک کمی واقع ہوگئی تھی جس پر سابق چیئرمین مارٹن وِنٹرکورن نے اپنے عہدے سے استعفیٰ دیدیا تھا۔
ووکس ویگن کا کہنا ہے کہ وہ اس گھپلے کے ذمہ داروں کا پتا لگا کر رہے گی۔
